<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Povídání o pejskovi a kočičce</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4">
<h2 class="mlpuroven2kapitola">Jak si pejsek roztrhl kaťata</h2>

<p class="mlptextbez1radku">Když ještě pejsek a kočička spolu hospodařili (však
jsme o tom tuhle vypravovali, jak si šikovně umyli podlahu a jak se potom oba
na slunci sušili) a měli ještě svůj domeček a vedli si v něm své hospodářství,
byla jednou velikonoční neděle, a tak si řekli, že půjdou spolu na výlet. Sluníčko
pěkně svítilo. „Půjdeme třeba do lesa,“ povídá pejsek, „kampak jinam bychom
šli, když je tak hezky?“</p>

<p class="mlptext">„I třebas do lesa,“ řekla kočička. „Jenom škoda, že nemám
žádný slunečník, když sluníčko tak krásně svítí. Dělala bych s ním v lese parádu.
To jistě ještě nikdo neviděl kočičku s parapletem.“</p>

<p class="mlptext">„Ale však ono ti to neuškodí, když tě sluníčko trochu opálí,“
povídal pejsek; „jsi beztak po té dlouhé zimě nějak bledá. A teď už se dlouho
neolizuj a pojď!“</p>

<p class="mlptext">„No, no, vždyť se přece musím drobátko upravit, když jdu v neděli
ven,“ řekla na to kočka. „Člověk musí přece na sebe trochu hledět. Podívej se
jen na sebe, jak to vypadáš: máš jedno ucho nahoru a druhé nakřivo. Uši se mají
nosit stejně.“</p>

<p class="mlptext">Pejsek si narovnal uši a šli. Cestou si vykládali, co budou v lese
dělat. Že si tam budou hrát na schovávanou a na Jeníčka a na Mařenku a chvíli
taky na honěnou. A pak že si lehnou na záda do trávy a budou se dívat nahoru na
modré nebe.</p>

<p class="mlptext"><span class="calibre19">Co tak šli, koukal se na ně
z křoví zajíc. „Hehe,“ začal se posmívat, „ten pejsek má jedno ucho nahoru a druhé
nakřivo! Takhle,“ a udělal to po pejskovi. Bylo to pravda. Pejsek si nedal na
uši pozor a měl každé jinak. „Koukej, on se ti posmívá!“ řekla kočička. Pejsek
se na zajíce rozzlobil a rozběhl se za ním do křoví. Ale zajíc utekl a byl už
dávno pryč.</span></p>

<p class="mlptext">„Ono v tom křoví bylo moc trní,“ řekl pejsek, „ale kdybych byl
chtěl, byl bych ho dohonil.“</p>

<p class="mlpobrazky1"></p>
</div>
</body>
</html>