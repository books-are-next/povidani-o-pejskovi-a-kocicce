<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Povídání o pejskovi a kočičce</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4">
<h2 class="mlpuroven2kapitola">O pyšné noční košilce</h2>

<p class="mlptextbez1radku">Považte, děti, co se pejskovi jednou stalo!</p>

<p class="mlptext">Hopsal, skákal, hrál si s kočičkou na louce, váleli sudy,
dělali kotrmelce a všelijaké jiné komedie a přitom si někde vrazil do pacičky
ostrý střep. Byl to malý střep, ale hodně to bolelo a nemohl na tu nožičku
dobře došlápnout.</p>

<p class="mlptext">„Je to ale nerozum a neopatrnost,“ hubovala kočička, „nechat
takhle někde válet střepy. To by lidé neměli nikdy dělat! Střepy se mají vždycky
pěkně uklidit. Pak na to někdo šlápne, třeba některé zvířátko, nebo třeba i děti,
když jsou bosy, a rozříznou si nožičku a pak to bolí a teče jim z toho krev.
Pojď, pejsku, můj chudáčku, moje nynyny, ty můj pišulko a pišulánku, můj pišiši
a pišišišínku, ty můj broučku zlatý, pojď, ty moje ubohá pišišindo, já tě vezmu
domů a zavážu ti tlapičku, aby tě ta bolístka tak nebolela!“</p>

<p class="mlptext">Doma kočička pejskovi tlapičku pofoukala a vymyla a zavázala,
aby ho ta bolístka tak nebolela. „Já se bojím, aby se mně z toho neudělal
vřes,“ povídal pejsek, když mu to kočička zavazovala.</p>

<p class="mlptext">„Co aby se ti z toho neudělalo?“ divila se kočka.</p>

<p class="mlptext">„No, vřes aby se mně z toho neudělal. To se přece někdy z takových
bolístek udělá velká bolenice, napuchne to, až je z toho velká boule, kolem je
to červené a uvnitř bílé a tomu se říká vřes. A ten pak moc bolí.“ – „Aha, ty
myslíš vřed!“ pochopila kočička.</p>

<p class="mlptext">„Ale ne! Vřes myslím. Přece vřed roste u lesa a dává se do
vázy!“ řekl pejsek.</p>

<p class="mlptext">„Ale kdepak!“ řekla kočička, „to si to pleteš. Přece vřes se dává
do vázy, a ne vřed. Hihihi, kdopak by si dával do vázy vřed! To se přece
nedělá, to ne, to ne!“</p>

<p class="mlptext">„Ty si to pleteš!“ hádal se pejsek. „Z bolístky se někdy udělá
vřes a u lesa roste vřed. Tak je to!“</p>

<p class="mlpobrazky1"></p>
</div>
</body>
</html>