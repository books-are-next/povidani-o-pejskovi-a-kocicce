<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Povídání o pejskovi a kočičce</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext">Co se strojili, brali si na sebe svetry, zimní kabáty, vlňáky,
kamaše a sněhovky, začal pejsek počichávat a povídá kočičce: „Tak tu krásně
voní syreček, jak ho máme tamhle na polici schovaný, já bych ti měl na něj
takovou ukrutnou chuť!“</p>

<p class="mlptext">„Jen ho nech!“ řekla kočička; „vrátíme se z pošty jistě
hladoví, a když bys ho slupnul teď, neměli bychom pak nic.“</p>

<p class="mlptext">„Ale když on tak voní a já mám na něj takovou ukrutánskou chuť!“</p>

<p class="mlptext"><span class="calibre14">„Nic!“ rozkázala kočka, „až
se vrátíme z pošty.“ Pejsek se ještě jednou zamilovaně ohlédl po syrečku,
zavřeli za sebou dveře a šli na poštu.</span></p>

<p class="mlptext"><span class="calibre14">Tehdy se zrovna náramně
chumelilo, jak už to tak letos v té velké zimě bylo. Sněhu habaděj pro lyžaře i
pro sáňkaře, i těch klouzaček bylo letos dost. Tak se sypal, jako když se pytel
s moukou roztrhne. Pejskovi a kočičce se to docela líbilo a spokojeně ťapali s tím
psaním na poštu. Donesli psaní na poštu, kočička dala pejskovi olíznout známku,
přilepili ji a připlácli pacičkami a dali do schránky. „Je prý teď tolik sněhu,
takové závěje všude, že ani vlaky nemohou pořádně jezdit,“ řekla kočička, „ale
doufám, že do velikonoc budou nymburská děvčata to psaníčko mít.“</span></p>

<p class="mlptext">Tak se zas vydali na cestu domů. Chumelilo se, jako kdyby peří
z tisíce peřin sypal. „To se krásně chumelí,“ liboval si pejsek, „ani cestu už
není vidět pod sněhem.“ Šli, šli, pořád se chumelilo, až jim to zachumelilo
celý jejich domeček. Ani komín vidět nebylo.</p>

<p class="mlptext">Došli a hledali domeček. Domeček nikde. Všude jen sníh, tlusto
sněhu, sníh a samý sníh.</p>

<p class="mlptext">„Jemine, kdepak je náš domeček!“ lekla se kočička. „Vždyť my
ho teď nenajdem!“</p>

<p class="mlptext">Opravdu, domeček nebyl nikde k nalezení. Všude jen sníh a sníh,
tak vysoký, že pod ním žádný domeček vidět nebylo. „Domeček je pryč,“ naříkala
kočička, „kam my teď půjdem, co si počneme, když nemáme náš domeček?“</p>

<p class="mlptext">Pejsek kouká, kouká na všechny strany, nikde nic, všude jen samý
sníh. „Už je to tak,“ bědoval, „domeček máme zachumelený a nikdo teď nepozná,
kde je! Kam my se teď uchýlíme, kam my půjdeme spat, vždyť my venku zmrznem.“</p>

<p class="mlpobrazky1"></p>
</div>
</body>
</html>