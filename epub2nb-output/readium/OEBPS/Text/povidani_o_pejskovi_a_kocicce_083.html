<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Povídání o pejskovi a kočičce</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext">„Tak pojď,“ řekl pejsek, „půjdeme ty děti pozvat.“ Vzali se za
ručičky a šli ty děti pozvat. Děti byly v zahrádce před domem a hrály si tam s kuličkami.
Pejsek s kočičkou je pozvali na dort a chvíli si s nimi pohráli s kuličkami a potom
ještě s míčem a trochu s kostkami.</p>

<p class="mlptext">Ale zatím šel kolem toho dortu jeden zlý pes, a jak ten dort
vychládal, zavonělo mu to do nosu všelijak. „Ha ha haf,“ pomyslil si ten zlý
pes, „tady mně to nějak voní, to bude asi něco na můj zub!“</p>

<p class="mlptext">Čichal, čichal, čichal, až se toho pejskova a kočiččina dortu
dočichal. „Ha ha!“ řekl, když se toho dortu dočichal, „tady to je, to si dám!“</p>

<p class="mlptext">A tak se ten zlý pes pustil do toho dortu. Hltal a hltal, až
mu v očích slzy stály, jak byl ten dort uvnitř ještě horký, hltal, až se při
tom několikrát zakuckal, hltal a hltal, až ho celý dohltal. Pak na to vypil
ještě celou konev vody a odvalil se pryč.</p>

<p class="mlptext">Když si pejsek a kočička s dětmi dost pohráli, vzpomněli si na
ten dort. Tak se vzali všichni za ruce a šli se podívat, jestli už ten dort
dost vychladl. „Panečku, to si, děti, pochutnáte,“ řekli pejsek s kočičkou, „to
ani nevíte, co jsme tam všeho dobrého dali!“</p>

<p class="mlptext"><span class="calibre14">Došli: dívají se a – co to?
– dort je pryč! „Jemine,“ řekli pejsek s kočičkou, „dort je pryč, někdo nám
jej vzal!“ Dívají se a dívají, a vida! tamhle pod keřem leží veliký zlý pes a tuze
heká. Moc se tím dortem přejedl a teď je mu špatně. Ukrutně ho bolí v břiše.
„To to bolí, to to bolí!“ naříkal ten zlý pes, „to jsem si dal, co ono to bylo
v tom dortu všechno namícháno, že z toho mám takové ukrutánské bolení!“</span></p>

<p class="mlptext">„Heč, to máš z toho,“ řekl pejsek, „měls toho nechat, když
dort nebyl tvůj!“</p>

<p class="mlpobrazky1"></p>
</div>
</body>
</html>