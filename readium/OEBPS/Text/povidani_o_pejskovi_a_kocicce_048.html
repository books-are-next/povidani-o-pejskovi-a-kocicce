<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
    <meta name="Generator" content="Microsoft Word 14 (filtered)"/>
    <title>Povídání o pejskovi a kočičce</title>
    <meta http-equiv="Content-Type" content="text/html; charset=utf-8"/>
  <link href="../Styles/stylesheet.css" rel="stylesheet" type="text/css"/>
<link href="../Styles/page_styles.css" rel="stylesheet" type="text/css"/>
</head>
<body>
<div class="wordsection4"><p class="mlptext">„Víš co,“ řekl pejsek, „zůstaneme celý den v posteli a budeme
si hrát v posteli.“</p>

<p class="mlptext">„To nejde,“ povídala kočka. „Nejsme přece nemocní, abychom
byli celý den v posteli! A krom toho jsme dostali psaníčko od nymburských
děvčat a už jsme jim dávno měli odepsat. Ještě o nás řeknou, že jsme špatně
vychovaní a že nevíme, co se sluší a patří. Alou! pěkně vstávat a napíšeme jim
to psaní; beztak nemáme dnes co jiného na práci.“</p>

<p class="mlptext">„Tak dobře,“ řekl pejsek. „Ať to děti vidí, že jsme dobře
vychovaní. Napíšeme jim krásné psaní. Ale psát to budeš ty, to víš, já mám na
to trochu těžkou ruku. Ale zato já ti budu zas říkat, co tam máš napsat.“</p>

<p class="mlptext"><span class="calibre14">„To se rozumí, že to budu
psát já,“ chlubila se kočka. „Když děti něco píšou a nejde jim to psaní pěkně,
tak se jim vždycky říká: Lépe by to kočka naškrábala. Z toho je vidět, že kočky
umějí lépe psát než mnohé děti.“</span></p>

<p class="mlptext">„A jejej, to jsem si ani nemyslil, že jsi tak šikovná!“ divil
se pejsek. „Ale ta nymburská děvčata to pěkně napsala, já myslím, že to bylo napsáno
skoro tak pěkně jako od koček, samá jednička, zvlášť ta jedna, teď už ani
nevím, jak se jmenuje, ta to napsala tak krásně, jako když tiskne.“</p>

<p class="mlptext">„Já to taky tak napíšu, jako když tiskne,“ řekla skromně
kočka. „Já totiž umím psát jen veliké písmo tiskací, to psané já nedovedu, to
víš, do školy jsem nechodila, tak kdepak jsem se to měla naučit? – Ale copak o napsání?
– napsáno to bude pěkně, to já to naškrábu tak krásně jako ta nejlepší kočka,
jaká kdy na světě škrábala. Ale jen jestli v tom psaní nenapíšeme nějaké
chyby.“</p>

<p class="mlptext">„To už nám děti musejí odpustit,“ povídal pejsek.</p>

<p class="mlptext">„Však ony zase, když chtějí mňoukat nebo hafat, tak to také
docela dobře nedovedou a nadělají v tom plno chyb.“</p>

<p class="mlptext">„To je pravda,“ řekla kočička. „Když děti zkoušejí mňoukat,
tak to nikdy nedělají docela dobře. Mňoukat se musí, panečku, krásně, jemně,
tak tuze tence, a to se musí, milý brachu, tuze dobře vědět, kam se má v tom
mňoukání dát měkké i a kam tvrdé y. Jinak se to všechno poplete a nikdo by tomu
mňoukání pořádně nerozuměl, co se tím vlastně chce říct.“</p>

<p class="mlptext">„To máš zrovna tak jako s hafáním,“ povídá na to pejsek. „Když
děti chtějí udělat haf!, to ti přitom nadělají nějakých chyb! Správně hafnout,
to není, holenku, jen tak. To ti to musí nejdřív v prsou zarachotit a pak to
musí z tebe vyštěknout rychle a statečně, jako když vystřelí, musíš při tom
krásně hodit hlavou a škubnout hřbetem a zadníma nohama.“</p>

<p class="mlptext">„To při mňoukání se zas musejí krásně vykulit oči, hlavička
dát drobet na stranu, trošičku při tom povstat a jemně se protáhnout. To by se
děti tomu tuze dlouho musely ve škole učit, než by se to správně naučily, a vidíš,
my kočky to umíme hned samy od sebe, už od narození. Ať to s nimi ve škole paní
učitelka zkusí a budou vidět, jak je to těžké. Zkus to, oč, že to nedovedeš!“</p>

<p class="mlptext">„Co bych nedovedl?“ kasal se pejsek. „Koukej: Rrrrrr! Hňauf!
Hňaf! Hňaf! Hňaf!“</p>

<p class="mlptext">„I kdežpak! to není žádné mňoukání,“ smála se kočka.</p>

<p class="mlptext">„Tak ty zkus hafnout!“ řekl pes.</p>

<p class="mlptext">„Mňááááuf, mňáaauf, ňauňauňáuf!“ udělala kočka.</p>

<p class="mlptext">„Ó je, copak myslíš, vždyť ty mňoukáš, to vůbec není žádné
pořádné hafání!“ smál se kočce pes.</p>

<p class="mlptext">„Inu, každý, co umí,“ řekla kočka. „Tak teď se raději dáme do
toho psaní, a když tam budou chyby, tak je to jen od toho, že jsme se správnému
psaní ve škole neučili. Však si to ty děti mohou opravit; mohou si to naše
psaní na tabuli napsat správně a bude to.“</p>

<p class="mlptext">„Tak piš,“ řekl pejsek, „já ti budu předříkávat, co.“</p>

<p class="mlptext1">Kočička sedla a psala, co jí pejsek předříkával, a napsala
děvčatům z Nymburka toto psaní:</p>

<p class="mlptextbez1radku1">Čtěné šlečni</p>

<p class="mlptextbez1radku1">v Nimbuce</p>

<p class="mlptextbez1radku1">Dě kujeme vam zavaše psa ní a o znám u jemevám<br class="calibre1"/>
žesepří do bremz dravý vína trefujeme. Totéš jdou<br class="calibre1"/>
fámeiu vas</p>

<p class="mlptextbez1radku1">fuctě</p>

<p class="mlptextbez1radku1">k očička a pejsek</p>

<p class="mlpobrazky1"></p>
</div>
</body>
</html>